<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link href="https://cdn.jsdelivr.net/npm/bootstrap@5.1.3/dist/css/bootstrap.min.css" rel="stylesheet" integrity="sha384-1BmE4kWBq78iYhFldvKuhfTAU6auU8tT94WrHftjDbrCEXSU1oBoqyl2QvZ6jIW3" crossorigin="anonymous">
    <link rel="stylesheet" href="ioncreanga.css">
    
    <title>Povestea 3</title>
</head>
<body>
    <div class = "main">
        <div class = "titlu">
            <h2>Ursul păcălit de vulpe</h2>
            <p><a href="https://ro.wikipedia.org/wiki/Ion_Creangă">de Ion Creangă</a></p>
        </div>
        <div class="btn-group">
            <a href="Punguta cu doi bani.html" class="btn btn-primary">⪻</a>
            <a href="creanga.html" class="btn btn-primary">Home</a>
            <a href="Inul si camesa.html" class="btn btn-primary">⪼</a>
          </div>
        <div class ="textul">
            <br>
            <p>&nbsp &nbsp &nbsp &nbsp &nbsp Era odată o vulpe vicleană, ca toate vulpile. Ea umblase o noapte întreagă după hrană şi nu găsise nicăiri. Făcându-se ziua albă, vulpea iese la marginea drumului şi se culcă sub o tufă, gândindu-se ce să mai facă, ca să poată găsi ceva de mâncare.</p>
            <div class= "fotka">
                <img src="https://livresqlive.azureedge.net/prod-storage/5f3ee1b1dbae5b5bcfb6aa87/book/5f456c949398524e15eeb0f7/media/1598385301268/data/static/media/1.jpg" class = "img-thumbnail">
            </div>
            <div>
                <p> &nbsp &nbsp &nbsp &nbsp &nbsp Şăzând vulpea cu botul întins pe labele de dinainte, îi vine miros de peşte. Atunci ea rădică puţin capul şi, uitându-se la vale, în lungul drumului, zăreşte venind un car tras de boi.</p>
                <p> &nbsp &nbsp &nbsp &nbsp &nbsp – Bun! gândi vulpea. Iaca hrana ce-o aşteptam eu. Şi îndată iese de sub tufă şi se lungeşte în mijlocul drumului, ca şi cum ar fi fost moartă.</p>
                <p> &nbsp &nbsp &nbsp &nbsp &nbsp Carul apropiindu-se de vulpe, ţăranul ce mâna boii o vede şi, crezând că-i moartă cu adevărat, strigă la boi: Aho! Aho! Boii se opresc. Ţăranul vine spre vulpe, se uită la ea de aproape şi, văzând că nici nu suflă, zice: Bre! da’ cum naiba a murit vulpea asta aici?! Ti! ce frumoasă caţaveică am să fac nevestei mele din blana istui vulpoiu! Zicând aşa, apucă vulpea de după cap şi, târând-o până la car, se opinteşte ş-o aruncă deasupra peştelui. Apoi strigă la boi: "Hăis! Joian, cea! Bourean". Boii pornesc.</p>
                <p> &nbsp &nbsp &nbsp &nbsp &nbsp Ţăranul mergea pe lângă boi şi-i tot îndemna să meargă mai iute, ca s-ajungă degrabă acasă şi să ieie pelea vulpii.</p>
                <p> &nbsp &nbsp &nbsp &nbsp &nbsp Însă, cum au pornit boii, vulpea a şi început cu picioarele a împinge peştele din car jos. Ţăranul mâna, carul scârţâia, şi peştele din car cădea.</p>
                <p> &nbsp &nbsp &nbsp &nbsp &nbsp După ce hoaţa de vulpe a aruncat o mulţime de peşte pe drum, bine…şor! sare şi ea din car şi, cu mare grabă, începe a strânge peştele de pe drum. După ce l-a strâns grămadă, îl ia, îl duce la bizunia sa şi începe a mânca, că ta…re-i mai era foame!</p>
                <p> &nbsp &nbsp &nbsp &nbsp &nbsp Tocmai când începuse a mânca, iaca vine la dânsa ursul.</p>
                <p> &nbsp &nbsp &nbsp &nbsp &nbsp – Bună masa, cumătră! Ti!!! da' ce mai de peşte ai! Dă-mi şi mie, că ta…re! mi-i poftă!</p>
                <p> &nbsp &nbsp &nbsp &nbsp &nbsp – Ia mai pune-ţi pofta-n cuiu, cumătre, că doar nu pentru gustul altuia m-am muncit eu. Dacă ţi-i aşa de poftă, du-te şi-ţi moaie coada-n baltă, ca mine, şi-i avea peşte să mănânci.</p>
                <p> &nbsp &nbsp &nbsp &nbsp &nbsp – Învaţă-mă, te rog, cumătră, că eu nu ştiu cum se prinde peştele.</p>
                <p> &nbsp &nbsp &nbsp &nbsp &nbsp Atunci vulpea rânji dinţii şi zise: Alei, cumătre! da’ nu ştii că nevoia te duce pe unde nu-ţi e voia şi te-nvaţă ce nici gândeşti? Ascultă, cumătre: vrei să mănânci peşte? Du-te desară la băltoaga cea din marginea pădurei, vârâ-ţi coada-n apă şi stăi pe loc, fără să te mişti, până despre ziuă; atunci smunceşte vârtos spre mal şi ai să scoţi o mulţime de peşte, poate îndoit şi-ntreit de cât am scos eu.</p>
                <p> &nbsp &nbsp &nbsp &nbsp &nbsp Ursul, nemaizicând nici o vorbă, aleargă-n fuga mare la băltoaga din marginea pădurei şi-şi vâră-n apă toată coada!</p>
                <p> &nbsp &nbsp &nbsp &nbsp &nbsp În acea noapte începuse a bate un vânt răce, de îngheţa limba-n gură şi chiar cenuşa de sub foc. Îngheaţă zdravăn şi apa din băltoagă, şi prinde coada ursului ca într-un cleşte. De la o vreme, ursul, nemaiputând de durerea cozei şi de frig, smunceşte o dată din toată puterea. Şi, sărmanul urs, în loc să scoată peşte, rămâne făr’ de coadă!</p>
                <p> &nbsp &nbsp &nbsp &nbsp &nbsp Începe el acum a mornăi cumplit ş-a sări în sus de durere; şi-nciudat pe vulpe că l-a amăgit, se duce s-o ucidă în bătaie. Dar şireata vulpe ştie cum să se ferească de mânia ursului. Ea ieşise din bizunie şi se vârâse în scorbura unui copac din apropiere; şi când văzu pe urs că vine făr’ de coadă, începu a striga:</p>
                <p> &nbsp &nbsp &nbsp &nbsp &nbsp – Hei cumătre! Dar ţi-au mâncat peştii coada, ori ai fost prea lacom ş-ai vrut să nu mai rămâie peşti în baltă?</p>
                <p> &nbsp &nbsp &nbsp &nbsp &nbsp Ursul, auzind că încă-l mai ie şi în râs, se înciudează şi mai tare şi se răpede iute spre copac; dar gura scorburei fiind strâmtă, ursul nu putea să încapă înlăuntru. Atunci el caută o creangă cu cârlig şi începe a cotrobăi prin scorbură, ca să scoată vulpea afară, şi să-i deie de cheltuială… Dar când apuca ursul de piciorul vulpei, ea striga: "Trage, nătărăule! mie nu-mi pasă, că tragi de copac…" Iar când anina cârligul de copac, ea striga: "Valeu, cumătre! nu trage, că-mi rupi piciorul!"</p>
                <p> &nbsp &nbsp &nbsp &nbsp &nbsp În zadar s-a năcăjit ursul, de-i curgeau sudorile, că tot n-a putut scoate vulpea din scorbura copacului.</p>
                <p> &nbsp &nbsp &nbsp &nbsp &nbsp Şi iaca aşa a rămas ursul păcălit de vulpe!</p>
                <hr>
                <h3 style="text-align: center;">Sfârșit</h3>
            </div>

            
        </div>
    </div>
</body>
</html>